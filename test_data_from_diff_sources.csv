Id,Topic,Text
0,kultur,"A zenés színház zászlóshajója – A Kolozsvári Magyar Opera elmúlt harminc évéről
Megjelent Selmeczi György Kolozsvári napló című kötete. Alcíme, az Írások az opera világából pontosan megjelöli a látványos, fényképekkel gazdagon illusztrált album tartalmát. A zeneszerző, karmester, operarendező zongoraművésszel a könyv létrejöttéről beszélgettünk.
„Az ötlet Szép Gyulától, a Kolozsvári Magyar Opera jelenlegi igazgatójától származik. Harminc évvel ezelőtt szegődtem el a szülővárosom színházához, és ő úgy vélte, hogy az évforduló valamiféle visszatekintést, maradandó emlékezést kíván” – számol be a kiadvány keletkezéséről az író.
Selmeczi György Kolozsváron jeles mesterek irányításával kezdte, majd Budapesten és Párizsban nem kevésbé neves személyiségek mellett folytatta a tanulmányait. Magyarországi színházak zeneigazgatója, kortárs műhelyek és művészeti események szervezője, a Budapesti Kamaraopera alapítója volt, vagyis olyasvalaki, aki valóságosan és szellemileg is szüntelenül úton van.
„Simon Gábor direktor úr hazahívott. Emlékszem, mennyire bátor vállalásnak számított ez! Budapesten éltem, és a korábbi években távozottak nem voltak túl népszerűek akkoriban (…) Nem tagadom: fűtött a becsvágy, hogy helytálljak, Apám emlékét ápoljam, eszméinek érvényt szerezzek. És újító is akartam lenni, és „reformer”. Lehet, hogy csak egy fantaszta voltam? Hál’ istennek nem nekem kell megítélni” – írja a kötet előszavában.
Mivel a kolozsvári előadások elé rendszeresen írt a műsorfüzetekbe apró szösszeneteket, ismertetőket, jegyzeteket, e szövegek alapján indult el a kiadvány szerkesztése. „Kiválasztottunk harminc produkciót, amelyek mindegyike újdonságnak számított a maga korában valamilyen műfaji, stiláris vagy munkamódszerbeli okból.”
A reprezentatív képes albumban minden fejezet egy-egy évről és annak egy bizonyos előadásáról szól – így épül fel a könyv három évtizednyi tartalma.
„A kilencvenes évek elején még velünk volt a diktatúra szemlélete: nem tartották túl jelentősnek a dokumentálást, ezért valóságos detektívmunkát kellett végeznünk a kolozsvári munkatársakkal, hogy egyik-másik fotó, plakát vagy díszletterv előkerüljön.”
1991 januárjában, Vajda János Márió és a varázsló és Vermesy Péter Ördögváltozás Csíkban című egyfelvonásosaival kezdődik a napló.
„A rendezésre a feledhetetlen mestert, Békés Andrást kértem fel. Vermesy Ördögváltozásának előadásával nagy adósságot törlesztettem, egyetlen évvel Péter váratlan halála után” – jegyzi meg. A mű alkotója már annak sem lehetett tanúja, hogy az Ördögváltozás a következő évben Budapesten, a Tavaszi Fesztiválon is életre kelt. 1998-ban egy másik adósságot törlesztett a kolozsvári társulat Lajtha László A kék kalap című operájának ősbemutatójával. 1999-ben ez a produkció is vendégszerepelt a Budapesti Tavaszi Fesztiválon.
„Az első évtized a tényleges és a szellemi szabadság eufóriájában telt, amivel szinte nem lehetett betelni. A kétezres évek első tizede a konszolidáció ideje, a koncepciózus és jövőbe mutató műsorválasztás időszaka volt. Kolozsvár képes volt a műfaj zászlóshajójává válni. Feltűnően izgalmas a vonalvezetés: a magyar értékek képviselete – klasszikus és modern –, aztán a  »kötelező olvasmányok«, tehát az opera- és operettslágerek. Kolozsvár a zenés színház műfaji gazdagságának mindig olyan helyszíne volt, ahol Bartók operája, A kékszakállú herceg vára jól megfért Weber Oberonjával. Gyöngyösi Levente műve, A gólyakalifa Richard Wagner zsengéjével, a Szerelmi tilalommal, Erkel Brankovics Györgye Kálmán Csárdáskirálynőjével. Ahol, mint páratlan vállalkozás, trilógiaképpen színre kerülhettek Verdi és Schiller közös remekei, a Giovanna d’Arco, az I masnadieri és a Luisa Miller.” – Csupán az ihlető Schiller személyisége köti össze őket? – veti fel Selmeczi, majd így válaszol: „Nos, van még valami, ami különösen felértékelődik korunkban:
ez pedig az apaprincípium, az apaeszmény zenedrámai megjelenítése.”
Nemcsak a művészeti-zenei vezető és a karmester szerepében, hanem rendezőként és nem utolsósorban zeneszerzőként is jelen volt a Kolozsvári Magyar Operában. Színpadi fantáziával, mint a Szentek és démonok, vagy költői alkotással, a Szirénnel. Az életműben műfaji különlegességet képviselő – mert komikus hangvételű – Boldogasszony lovagja című történelmi operával. A nagy zenedrámával, a sokszereplős, hatalmas kórust és zenekart foglalkoztató Bizánccal. És a többivel, az utóbbi másfél évtizedhez kötődőkkel, amit Selmeczi egészen bravúrosnak lát.
„Sorban jöttek a kiemelkedő tehetségek; a jobbnál jobb karigazgatók munkája révén felnőtt egy allround zenés színházi énekkar, amely a nemzetközi operaéletben igen kelendő. Olyan zenekar épült fel, amely egyszerűen nem ismer lehetetlent. Belehallgattam ennek az időszaknak a házi premierfelvételeibe, most azonnal mehetnének lemezre. Ha ehhez az infrastruktúrához jön nem több mint 15 tehetséges énekes, akkor nagyszabású produkciókat lehet létrehozni.”
A Mi volt még? fejezetből az olvasó némi fogalmat alkothat arról, mennyi minden maradt ki a törzsanyagból. A szerző a napló szórakoztató voltát hangsúlyozza. „Nincs benne semmi fontoskodó, semmi teoretizáló” – állítja.
A személyes pályakép egyúttal értékes és tanulságos kortörténeti dokumentum, amelyben jólesik elmerülni; nemcsak azoknak, akik e harminc év közreműködő tanúi voltak, hanem bárkinek, aki a zenés színház vonzásában él.
A könyv Budapesten, a Rózsavölgyi Zeneműboltban is kapható.
A nyitóképen jelenet Selmeczi György A krónikás (2019) című darabjából.
"
1,kultur,"„No, most lássuk a kasszát!”
Ezt mondja Margith Jani Gion Nándor Postarablók című regényében. A kassza belsejét szerencsére nem fogjuk látni, mert a gyerekek végül nem tudták kinyitni, nézzünk viszont valami mást! Lapozzunk bele Gion Nándor közel ötven éve, 1972-ben megjelent felejthetetlen ifjúsági regényébe! Van kerek évfordulónk is: február 1-jén lett volna nyolcvanéves a vajdasági Szenttamáson született író, aki olyan ifjúsági könyvekkel örvendeztette meg az olvasókat, mint a Sortűz egy fekete bivalyért, A kárókatonák még nem jöttek vissza vagy a már említett Postarablók.
„Ha a színpadon feltűnik egy puska, annak el kell sülnie” – szól a híres csehovi bölcsesség
A Postarablókban viszont végül nem rabolják ki a postát, pedig kétszer is megkísérlik. Először a gyerekek, Margith Jani és Jász Gábor szeretnék kifosztani a széfet, inkább csak unalomból, kalandvágyból, Zavarkó Pepiéket viszont már pusztán a haszonszerzés vezérli, de aztán épp Janiék akadályozzák meg, hogy a környék nehézfiúi kirabolják a hivatalt.
Míg Csukás István krimizsánerű ifjúsági könyvei többnyire tele vannak bűbájjal és humorral, addig Gion kötete keményebb sztori.
Persze az sem mindegy, hogy a Vadliba őrs szeretné titokban rögzíteni az oroszlánok hangját, vagy néhány félárva gyerek rabolná ki a kisvárosi postát. Bár a magyar ifjúsági regények visszatérő motívuma a „huliganizus,” a magamutogató vagányság, a kisebb stiklik karikírozása – lásd például a Pocok, az ördögmotoros című ifjúsági filmet – a kérlelhetetlen keménység és az ölés vágya (rugós késsel szeretnék megszúrni Laczát, Molnár Tihamér nevelőapját) a mai napig meghökkenti az olvasót.

Zavarba ejtő a kötet kőkemény szociója
Például Margith Jani két bátyja is börtönben ül, hogy a történet szereplőinek nem él az apjuk, ami bizonyára Gion második világháború utáni iskolaélményeire utal, amikor sok félárva gyerek kóborolt, focizott a Szenttamás környéki temetők vidékén. Gion ebben a művében is csúcsra járatja az elhallgatás művészetét, azaz épphogy csak jelez, utal („örülök, hogy anyám nem ment férjhez még egyszer”), és nem szépeleg azon, hogy apa nélkül kell a gyerekeknek felnőniük, esetleg éppen kifognak egy „sötétarcú mostohát”.
Vagy ott van az alkoholista Seriff esete, aki egykor egyetemre járt, de történt vele valami, nem fejezte be az iskolát, és azóta iszik. Nem tudjuk meg, hogy miért csúszott le, viszont elgondolkodunk rajta, esetleg eszünkbe juthat még Bereményi Géza neves közgazdásza, az új mechanizmus kulcsembere abból a bizonyos eszpresszóból.
És akkor még nem beszéltünk a mellékesen megemlített Vörös Zászló birtokról és a népvédelmi osztályról. Amikor a széffel bajlódó Jani azt üvölti bele az éjszakába, a mulatozó felnőtteknek: „dögöljetek meg!”, nos, abban minden benne van, ami kifejezi a kamaszok érzéseit a felnőttek hazug világával szemben. Itt a jó ritmusban elmesélt, cseppet sem szépelgő történet kap némi egzisztencialista gellert, ugyanakkor hamar kiderül, hogy hőseink csak afféle jószívű rablók, a pénzből adni akartak Molnár Tihamérnak és nagyapjának, akik nagyon szegények. Aztán rátalálnak a telefonközpontra, lehallgatják a hívásokat, és telefonbetyárkodnak is. Innen sikerül egyfajta erkölcsi magaslatot megugraniuk, ugyanis arra használják a telefonközpontot, hogy másokon segítsenek. A cél: megakadályozni, hogy Zavarkó Pepiék biztosítási csalás céljából felgyújtsák a vendégmunkások elhagyott házait.
Itt újabb szintet lépett a könyv brutalitása, hiszen ifjúsági regényben meglehetősen szokatlan az a tényközlés, mely szerint Zavarkó Pepi meggyilkolt egy öregasszonyt, majd rágyújtotta a házát.
Ez tényleg nem az a világ, amit megismerhettünk a szintén ugyanebben az időben készült Az öreg bánya titkában, vagy az Utánam, srácok!-ban. Ebben benne van a délvidék betyártörténeteinek vadsága, és mindaz, ami itt történt, többek között 1944-ben.
Nagyon máshol van a vajdasági ifjúsági regények ingerküszöbe
Talán ennek is köszönhető, hogy a Postarablók 2021-ben is frissnek, lendületesnek hat, no meg annak, hogy nincs benne didakszis, nincsenek úttörő pajtások, tanácsköztársaság zászlaja, csak a kőkemény vajdasági élet. A könyv dramaturgiai remeklés, olyan, mintha eleve rádiójátéknak készült volna. Amikor előkerül a régi játék korona, annak később szerepe lesz, sőt magának az egykor előadott Égig érő fa mesejátéknak is.
Maga a postarablás is e színpadi metatér mellett játszódik, ahol megtalálják a gyerekkor eldobott díszleteit, az Égig érő fa koronáit, lovagi vértjeit. Amikor a gyerekek átveszik a dolgok irányítását a telefonközpontban, és megkoronázzák magukat, már sejthető, hogy nemcsak egy bűntényt akadályoznak meg, hanem a vendégmunkások mulatságát és a gyerekkori jelmezeket is kiviszik az utcára, hogy aztán egy hollywoodi finálé, afféle flashmob kerekedjen a történetből. És persze mikor a telefonközpontból a fiúk az egész kisvárost mulatni hívják, magát a gyújtogatást és a posta igazi kirablását is megakadályozzák. A végén pedig bemasírozik a könyv első lapjain is feltűnő tűzoltózenekar, teljessé téve a délvidéki karnevált.
A fotók a szerző felvételei. A cikk a Petőfi Irodalmi Ügynökség Ifjúsági és Gyerekirodalmi Centruma oldalán jelent meg.
"
2,techtud,"Elkészítették a marsjáró landolási helyének 3D-s képét
Elkészítették a Perseverance marsjáró landolási helyének háromdimenziós képét a Joanneum Research osztrák tudományos intézet kutatói – írja az MTI. A szakértői csoport számára egy videót is készítettek, amit egyelőre még nem mutatnak be a nyilvánosságnak – árulta el Gerhard Paar, a képelemzéssel és mérési rendszerekkel foglalkozó csoport munkatársa.
A grazi szakértők a hét elején kapták meg az első fotókat, melyeket a marsjáró „árbocán” két méter magasan elhelyezett Mastcam-Z kamerarendszere készített.
Nagyon örülünk, hogy egyből működött. Az adatokat azonnal ki tudtuk értékelni és bemutatni”
– mesélte ennek kapcsán Paar.
A szakértő és munkatársai a sztereokép minden egyes képpontját háromdimenzióssá alakították, ezekből úgynevezett texturált pontfelhőket, valamint vizualizációkat hoztak létre. Így született meg a videó, amely egy átrepülést szimulál és láthatóvá teszi a rover körüli vidék elemeit. Mintegy 200 képet elemeztek a kétperces videó elkészítéséhez. A felvételen látható a landolási helyszín környezete, időközben pedig beérkeztek további felvételek is, melyeken már a horizont is a kamera látószögébe került.
Az osztrák csapat, melynek a virtuális valósággal és vizualizációval foglalkozó bécsi kutatóközpont (VRVis) is tagja, a háromdimenziós képet eljuttatta a Mastcam-Z tudományos csapatának. Az általuk kifejlesztett eszköz lehetővé teszi a Mars felszínének interaktív megfigyelését és geológiai értelmezését.
Az egytonnás, hatkerekű Perseverance több mint 470 millió kilométer megtétele után múlt csütörtökön landolt a Marson a 250 méter mély Jezero-kráterben. A tervek szerint egy teljes marsi évig – 687 földi napig – dolgozik majd a bolygón, ahol a mikrobiális élet nyomai után kutat.
"
3,techtud,"Kínai hackerek támadták meg az indiai vakcinagyártókat
A kínai állam által támogatott egyik hackercsoport támadást intézett két indiai vakcinagyártó vállalat számítógépes rendszere ellen – írja az MTI a Cyfirma nevű kiberbiztonsági cég hétfői bejelentése nyomán.
A Goldman Sachs bankház által finanszírozott, szingapúri, illetve tokiói székhelyű Cyfirma szerint az APT10 hackercsoport biztonsági réseket fedezett fel a Bharat Biotech és a világ legnagyobb vakcinagyártója, az Indiai Szérum Intézet (SII), illetve ezek beszállítóinak számítógépes rendszereiben. Mindkét vállalat szállít oltóanyagot a koronavírus elleni indiai immunizálási kampányhoz.
Kína és India regionális riválisok, számos országnak szállítottak és ajándékoztak koronavírus elleni vakcinákat. India a világon értékesített oltóanyagok több mint 60 százalékát állítja elő.
A történtek valódi indíttatása a szellemi tulajdon megszerzése lehetett, és hogy jobb versenyhelyzetbe kerüljenek az indiai gyógyszeripari vállalatokkal szemben”
– mondta Kumar Ritesh, a Cyfirma igazgatója, aki korábban a brit külföldi hírszerzés, az MI6 kiberbiztonsági szakembere volt.
Mint mondta, az APT10 aktívan támadta az SII-t, amely több ország számára állít elő AstraZeneca-vakcinát, és hamarosan megkezdi a Novavax-oltóanyag tömeggyártását is. A kínai külügyminisztérium egyelőre nem reagált megkeresésekre, ahogy az SII és a Bharat Biotech sem.
Az Egyesült Államok igazságügy-minisztériumának 2018-as jelentése szerint az APT10 tevékenysége a kínai állambiztonsági minisztériummal hozható kapcsolatba.
"
4,sport,"HÁROM HÉTTEL MŰTÉTJE UTÁN ÚJRA A MEDENCÉBEN AZ OLIMPIAI BAJNOK ÚSZÓ
A korábbi terveknek megfelelően három héttel a műtét után megkezdte a medencés edzéseket Sarah Sjöström, a svédek olimpiai bajnok úszója.
A 27 éves klasszisnak még február elején tört el a könyöke, amikor hazájában meglátogatta egy barátját és megcsúszott a jégen. A beavatkozás során csavarok és egy fémlemez beültetésére is szükség volt, kezét annak érdekében nem is gipszelték be, hogy minél gyorsabban megkezdhesse a rehabilitációt.
Sjöström elmondta, számos sportolót látott már erősebben visszatérni egy-egy nagy sérülésből, ez pedig neki is inspirációt jelent a tokiói olimpiára való felkészülésben.
Az 50 és 100 méter gyorson és pillangón is világcsúcstartó úszó 2016-ban, Rio de Janeiróban egy-egy arany-, ezüst- és bronzérmet nyert."
5,sport,"Therese Johaug óriási fölénnyel, közel egyperces előnnyel nyerte kedden a női sífutók szabadstílusú 10 kilométeres számát a németországi Oberstdorfban zajló északisí-világbajnokságon. A mezőny egyetlen magyar indulója, Pónya Sára 81. helyen végzett a 88 fős mezőnyben, de teljesítménye így is olimpiai kvótát ért a 2022-es, pekingi téli játékokra.
Az immár 12-szeres világbajnok Johaug címvédéséhez kétség sem férhetett, az első ellenőrzőponttól kezdve élen állt, előnyét pedig fokozatosan növelve hatalmas fölénnyel győzött. Mögötte a svéd Frida Karlsson lett a második, aki egyedüliként tudott Johaughoz képest egy percen belül maradni, míg harmadikként az ugyancsak svéd Ebba Andersson végzett.
A sílövészetben is versenyző Pónyának ez volt az utolsó esélye, hogy teljesítse a nemzetközi szövetség által az olimpiai induláshoz előírt szintet, s bártöbb mint nyolc perccel elmaradt Johaugtól, ezt így is elérte. Ez azt jelenti, hogy - a férfiakhoz hasonlóan - Pekingben nemzet jogán legalább egy magyar női sífutó indulhat majd jövőre.


Itt előzetesen kisebb esélye volt, mint a múlt heti selejtezőben, de megérte visszajönnie a hétvégi biatlonversenyről. Ez volt az utolsó lehetőség, és mikor csinálja meg, ha nem most? - értékelt boldogan az MTI-nek Kónya Bálint szövetségi kapitány.
Eredmények:
Sífutás, női szabadstílusú 10 km, világbajnok:
Therese Johaug (Norvégia) 23:09.8 perc
2. Frida Karlsson (Svédország) 54.2 mp hátrány
3. Ebba Andersson (Svédország) 1:06.9 p h.
81. Pónya Sára 8:08.9 p h.
"
